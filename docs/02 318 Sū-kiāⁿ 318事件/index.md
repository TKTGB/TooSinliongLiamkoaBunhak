---
layout: default
title: 02 318 Sū-kiāⁿ 318事件
nav_order: 3
has_children: true
---

# 318 sū-kiāⁿ 318事件
{: .no_toc }

## 目錄
{: .no_toc .text-delta }


## 1~10
1. Kéng-chhat si̍t-chāi sī bô-nāi, hō͘ koaⁿ chhat hú chò lô͘-châi, ná chhiūⁿ àng-á thiaⁿ an-pâi, chit khoán thâu-lō͘ si̍t pi-ai.

   警察實在是無奈，護官賊府做奴才，若像尪仔聽安排，即款頭路實悲哀
2. Ka-tī tio̍h ài khiā--chhut-lâi, chiòng-lâng tâng-chê lâi pâi-kái, mài-kóng koán-lí siáⁿ tī-tāi, sî-kàu hiō-hóe lí tio̍h chai.

   家己著愛徛出來，眾人同齊來排解，莫講管汝啥治代，時到後悔你著知。
3. Chúi phàu chi̍t chhiong sin sui tó, ì-chì kian-tēng a-put-tó. Siàu-liân chhut-thâu ūi pó-tó, to̍k-chhâi chèng-koân it-tēng tó.

   水炮一沖身雖倒，意志堅定阿不倒。少年出頭為寶島，獨裁政權一定倒。
4. Kok-sū ka-sū khang-khòe sū, khì-sin-ló-miā cháu bē hù, ta̍k kang thâu-téng tah o͘ bū, oàn-thàn ji̍t-thâu teh tuh-ku.
   
   國事家事工課事，氣身惱命走袂赴，逐工頭頂罩烏霧，怨嘆日頭咧盹龜！
5. Chá-chá chhut-mn̂g óaⁿ ji̍t chhù, jīn-chin phah-piàⁿ m̄ jīn-su, sêng-kong mài kiaⁿ tán chin kú, kha ta̍h si̍t tē Tâi-oân gû.
   
   早早出門晚入厝，認真打拚毋認輸，成功莫驚等真久，跤踏實地台灣牛。
6. Su-hoat put kong khì sí lâng, kéng-chhat bô-nāi siat chôa lâng, chóng-thóng put-sî lâi chhòng-khang, tōa-tn̂g hoe khai sì-kè âng.
   
   司法不公氣死人，警察無奈設蛇籠，總統不時來創空，大腸花開四界紅。
7. Tâi-pak siâⁿ lāi khǹg lō͘ cha̍h, chún sī kiaⁿ kah sái-liō chhoa̍h. Kiâⁿ--ji̍p ke-thâu pī kok kiap, hô-pêng khòng-cheng jiá siáⁿ hiâm？
   
   台北城內khǹg路截，準是驚卡屎尿泄。行入街頭避國劫，和平抗爭惹啥嫌？
8. Ha̍k ūn lâng-sò͘ siá le̍k-sú, tùi-khòng to̍k-chhâi bē tàng su, tông-pau thoân-kiat ūi tó-sū, ū siú ū kong tio̍h sam su.
   
   學運人數寫歷史，對抗獨裁袂當輸，同胞團結為島嶼，有守有攻著三思。
9. Si̍t-bîn le̍k-sú 400tang, kiàn-kok to̍k-li̍p iáu bîn-bāng, ǹg-bāng kî-thāi ū 1 kang, tōa-siaⁿ hoah chhut Tâi-oân-lâng！
   
   殖民歷史四佰冬，建國獨立猶眠夢，向望期待有一工，大聲喝出台灣人！
10. Ka-tī kok-ka ka-tī kiù, o͘-hûn tah bū bián iu-chhiû, lí góa tâng-chê chhiú khan chhiú, ok-sè chèng-koân it-tēng kiu！

   家己國家家己救，烏雲罩霧免憂愁，你我同齊手牽手，惡勢政權一定勼！

## 11~20
11. Ho̍k-ba̍uh hong-pho khióng chài khí, pêng-iú hiaⁿ-tī tio̍h sè-jī, chhat hú káu koaⁿ ū chún-pī, ji̍t-thâu hoe khui ūi ka-tī.

   服貿風波恐再起，朋友兄弟著細膩，賊府狗官有準備，日頭花開為家己。
12. In sī chó͘-kok thóng-it bāng, pek sí peh-sìⁿ ji̍p bóe-hāng, chiòng-châi ū phâng ū ti-kak, kiat-kó jû-hô bē sī khang.
   
   In是祖國統一夢，逼死百姓入尾巷，將才有帆有知覺，結果如何袂是空。
13. Iú ûi iú phâng iú chiòng-châi, khòaⁿ in piáu-hiān tio̍h ē chai, ǹg-bāng pē-bú ài liáu-kái, tài-léng kok-ka hó chiong-lâi.

   有為有帆有將才，看in表現著ē知，向望父母愛了解，帶領國家好將來。
14. O͘ -thiⁿ-àm-tē khòaⁿ bô tiâⁿ, am-khàm goe̍h-niû sim kiaⁿ-hiâⁿ, pak-táu 7 chhiⁿ phōaⁿ gún kiâⁿ, hoe ǹg ji̍t-thâu sī thian-bēng.

   烏天地暗看無埕，掩崁月娘心驚惶，北斗七星伴阮行，花向日頭是天命。
15. Gún ê sim-chêng ū kàu thiàⁿ, Tâi-oân koaⁿ-oân beh gún miā, pêng-iú lí kám ū teh thiaⁿ, ǹg-bāng ta̍k-ke lâi chhut-siaⁿ.

   阮ê心情有夠疼，台灣官員欲阮命，朋友你敢有咧聽，向望逐家來出聲。
16. Su-té hia̍p-gī jiá lâng hiâm, má kang būn-tap gâu thiàu chiam, nā beh siám-pī ho̍k-ba̍uh kiap, sêng-sim-sêng-ì lâi tō-khiam.
   
   私底協議惹人嫌，馬江問答gâu跳針，若欲閃避服貿劫，誠心誠意來道歉。
17. Chí-iàu loān bú siūⁿ-beh thóng, m̄-koán âng nâ án-chóaⁿ chhòng, chek-khek chín-chok mài ké khong, khah bián sî kàu khí lia̍h-kông.
   
   只要亂舞想欲統，不管紅藍按怎創，即刻振作莫假悾，較免時到起抓狂。
18. Kui-nî thàng thiⁿ siau thàn-chîⁿ, iáu-siū sèⁿ-miā bô gī-lí, kiáⁿ-sun iû-ke lâi tiám-chhíⁿ, hō͘ i oàn-thàn hit tong-sî.
   
   規年迥天痟趁錢，夭壽生命無義理，囝孫遊街來點醒，予伊怨嘆彼當時。
19. Siàu-liân hoán-khòng chiàm kok-hōe, oàn-thàn bī-lâi siáⁿ-lâng pôe, chèng-kheh siám liō cháu ná poe, bīn-chú choân bô siuⁿ lông-pōe.
   
   少年反抗佔國會，怨嘆未來啥人賠，政客滲尿走ná飛，面子全無傷狼狽。
20. Bîn-chú ha̍k-ūn lâi phah-piàⁿ, siáng chai o͘-tō tòng gún kiâⁿ, tiau-kang pàng phàu tián chhia-iāⁿ, siáu-jîn pō͘-sò͘ su̍t-á kiáⁿ.
   
   民主學運來打拚，siáng知烏道擋阮行，刁工放炮展奢颺，小人步數su̍t-á囝。

## 21~30
21. Kau-kiat tùi-hōaⁿ jīn a-hiaⁿ, bēng-lēng sè-hàn nāu hōe-tiâⁿ, tán-hāu léng siúⁿ ji̍p kiaⁿ-siâⁿ, lô͘-châi pún-sèng lâi phâng tiáⁿ.
   
   勾結對岸認阿兄，命令細漢鬧會埕，等候領賞入京城，奴才本性來捧鼎。
22. Hiau-pai chhàng-chhiu kà chhia siaⁿ, siūⁿ-beh hō͘ gún sim kiaⁿ-kiaⁿ, bô kim-kǹg chêng bô gī bô thiàⁿ-thàng, o͘-siuⁿ o͘-tō o͘ sin-iáⁿ.

   囂俳聳鬚kà車聲，想欲予阮心驚驚，無情無義無痛疼，烏箱烏道烏身影。
23. Tông kin tông siⁿ han-chî miā, lí-liām bô ha̍p mài kâng kiâⁿ, thài-iông hoe khui kui soaⁿ phiâⁿ, kám ē ū chha lí chit kiāⁿ？

   同根同生蕃薯命，理念無合莫仝行。太陽花開規山坪，敢會有差你這件？
24. Kui khu o͘-saⁿ kiâⁿ jû iáⁿ, chhōe kâng han-chî piàⁿ su-iâⁿ, bô lâng chai-iáⁿ ūi tio̍h siáⁿ, kan-ta siu-hō͘ phòa thih tiáⁿ.

   規軀黑衫行如影，揣仝蕃薯拚輸贏，無人知影為著啥， kan-taⁿ守護破鐵鼎。
25. Tōa-lâng sîn oe kim-kǹg thúi, 1 kha lo̍h--khì kut-thâu chhùi, góa ūi peh-sìⁿ 1 ki chhùi, pháiⁿ tek pháiⁿ hêng chiòng-lâng phùi.

   大人神威金鋼腿，一跤落去骨頭脆，我為百姓一支喙，歹德歹行眾人呸。
26. O͘ pâi kéng-chhat ná lô͘-môa, chiong gún sin-khu thô͘-kha thoa, m̄-koán án-chóaⁿ tōa-siaⁿ hoah, kin-jit kòe-āu kám ē oa̍h？

   烏牌警察若鱸鰻，將阮身軀塗跤拖，毋管按怎大聲喝，今日過後敢會活？
27. Kùn-á bô-chêng àn thâu kòng, ná-chhiūⁿ pò͘-siû khí lia̍h-kông, siang-chhiú koân-koân lâi chó͘-tòng, thâu phòa lâu hoeh hiám sí-bông.

   棍仔無情àn頭kòng，若像報仇起lia̍h狂，雙手懸懸來阻擋，頭破流血險死亡。
28. A-niâ khòaⁿ tio̍h i A-lông, chiù-chhàm to̍k-chhâi chá ji̍p bōng. Hô-pêng kiat-sok hái-pho-lōng, kong-khai hia̍p-gī khah chèng-tong.

   阿娘看著伊阿郎，咒讖獨裁早入墓。和平結束海波浪，公開協議較正當。
29. Ko-liông 1 koàn ji̍p lo̍h âu, sè-kan kan-khó͘ kám ē siau？Hō͘ chiam chhì ji̍p gún sim-thâu, thiⁿ-kong kám ū thiaⁿ gún háu？

   高梁一罐入落喉，世間肝苦敢會消？雨針刺入阮心頭，天公敢有聽阮哮？
30. Tāi-jîn mā sī ū bó-kiáⁿ, chí-sī chi̍t-sî sèng-tē giâ, khó-ò͘ ê sī Má-kang jiá, tòng gún cheng-siⁿ i lâi khiā.

   大人嘛是有某囝，只是一時性地夯，可惡ê是馬江惹，當阮畜生伊來騎。

## 31~40
31. Sin-bûn kì-chiá loān-loān pò͘, ba̍k-chiu hīⁿ-khang that sái-ko, bô-ti peh-sìⁿ sim-tì só, siā-hōe chèng-gī khí hong-pho.

   新聞記者亂亂報，目chiu耳空窒屎膏，無知百姓心智鎖，社會正義起風波。
32. Gún ê choan-mn̂g sī hau-siâu, chí ài thâu-ke o-ló gâu, koán i pa̍t-lâng án-chóaⁿ háu, thàn-chîⁿ seng-oa̍h siōng tiōng-iàu.

   阮ê專門是嘐潲，只愛頭家呵咾敖，管伊別人按怎háu，趁錢生活siōng重要。
33. Sī-hui gī-lí pàng-chúi lâu, pē-bó khòaⁿ-tio̍h khí kiàn-siàu, tah chhut ka-mn̂g tio̍h am thâu, chit khoán kiáⁿ-jî chin put-hàu.

   是非義理放水流，父母看著起見笑，踏出家門著掩頭，這款囝兒真不孝。
34. Sin-bûn loān pò͘ hông lia̍h-pau, ka-tī ián-hì o͘-pe̍h tàu, kì-chiá bīn-chú sit liáu-liáu, ke-thâu sio tú khí kàn-kiāu.

   新聞亂報予掠包，家己演戲烏白鬥，記者面子失了了，街頭相拄起姦kiāu。
35. Se-chng táⁿ-pān ji̍p kiàⁿ-thâu, liông-sim chà tio̍h hō͘ káu kā, mài-khuh lia̍h--leh ōe lâi thàu, chin-chin ke-ke loān-chhau-chhau.

梳妝打扮入鏡頭，良心早就予狗咬，mài-khuh攑咧話來敨，真真假假亂操操。
36. O͘-tō hoâiⁿ-pà chhap chèng-tī, it-chhè lóng sī ūi lī-ek. Kok-ka tāi-gī kòa chhùi-piⁿ, sià-sì-sià-chèng bô-tè-pí.
   
   烏道橫霸插政治，一切攏是為利益。國家大義掛喙邊，卸世卸眾無地比。
37. Thâi-lâng pàng hóe chhiò bî-bî, thiaⁿ tio̍h hong-siaⁿ cháu khì bih. Ok-lâng bô táⁿ chhiūⁿ niáu-chhí, chèng-hú bô koán kù-chāi i.

   刣人放火笑微微，聽著風聲走去覕。惡人無膽像鳥鼠，政府無管據在伊。
38. Kong-khai chhiàng-siaⁿ siáⁿ thian-lí, chiú-tiàm chhiâu sū m̄-bián chîⁿ. Kang-têng choân pau bián sè-jī, hó ōe m̄-thiaⁿ lo̍h hiaⁿ-tī.

   公開chhiàng聲啥天理，酒店撨事毋免錢。工程全包免細膩，好話毋聽落兄弟。
39. Ang-á koaⁿ-oân bô lí-tì, ba̍k-chiu chí chhun khòaⁿ tio̍h chîⁿ, chîⁿ nā thàn pá Tiong-kok khì, saⁿ siâu lám--leh teh suh ni.
   
   尪仔官員無理智，目chiu只chhun看著錢，錢nā趁飽中國去，三小攬咧咧suh奶。
40. Peh-sèⁿ kâng-sim khòng siáu jî, thui-hoan to̍k-chhâi ū chì-khì, bī-lâi ka-tī lâi sǹg kè, pó-hō͘ kiáⁿ-sun hó an-ki.

   百姓仝心抗痟兒，推翻獨裁有志氣，未來家己來算計，保護囝孫好安居。


## 41~50
41. Chia̍h ian-chhiâⁿ ài phòe soàn-thâu, khì-bī cha̍p-chiok só phīⁿ-thâu, nā beh chia̍h sóng kiam chí iau, tio̍h kā tōa-tn̂g lâi ka pau！

   食煙腸愛配蒜頭，氣味十足鎖鼻頭，若欲食爽兼止枵，就加大腸來共包！
42. Chi̍t chhoàn ian-chhiâⁿ 12 tiâu, pûi-pûi té-té koh oan-khiau, phang-bī chhèng-phīⁿ chhùi-nōa lâu, beh the̍h ê sî bô pòaⁿ tiâu.

一串煙腸十二條，肥肥短短koh彎曲，芳味衝鼻喙瀾流，欲提ê時無半條。 
43. Hāi gún ba̍k-sái kiông-beh háu, thâu-ke chhiò-chhiò i lâi chhiâu, sim siūⁿ 1 tiâu chia̍h bô kàu, khui-pî sòa-chhùi tòng bē-tiâu    

   害阮目屎強欲哮，頭家笑笑伊來撨，心想一條吃無夠，開脾紲喙凍袂牢！
44. Thâu niû khòaⁿ tio̍h khí kàn-kiāu, chhiú gia̍h koan-to sàu-chhiú thâu, chheⁿ-kiaⁿ pháiⁿ-sè kín lâi cháu, ka-chài ian-chhiâng chá ji̍p âu.

   頭娘看著起姦撟，手攑關刀掃帚頭，生驚歹勢緊來走，佳哉煙腸早入喉。
45. Thâu niû siū-khì àn thâu sai, êng-àm beh khùn mài tńg lâi, gōng thâu gōng bīn chò A-khái, siā-hōe khòng-cheng koán lí tāi？

   頭娘生氣按頭sai，盈暗欲睏莫轉來，戇頭戇面做A-khái，社會抗爭管你代？
46. Chhù-lāi khai-chîⁿ lí liáu-kái, kiáⁿ-jî ha-khùi tó-ūi lâi？Bô-lêng chèng-hú m̄-chai pháiⁿ, ka-tī kò͘ hó khah si̍t-chāi.   

   厝內開錢你了解，囝兒學費對佗來？無能政府毋知歹，家己顧好較實在。
47. Gún tī piⁿ--a sim pi-ai, tùi in só͘ chò bē liōng-kái, sī-hui chèng-gī nā ū chāi, bô bián ke-lô͘ hoeh-sai-sai.  

   阮佇邊仔心悲哀，對in所做袂諒解，是非正義若有在，無免街路血sai-sai。
48. Kok-bîn-tóng sán siû kòe hōaⁿ, koán i han-chî hóe sio soaⁿ, lī-sek kè-siok teh seⁿ-thòaⁿ, chá-tio̍h kè-ōe tia̍k sǹg-pôaⁿ.

   國民黨產泅過岸，管伊蕃薯火燒山，利息繼續咧生湠，早就計畫tia̍k算盤。
49. Chhap lin kok-hōe chiàm jōa kú, bē Tâi hia̍p-iok i chò-chú, o͘-tō chhut-bīn tàu sio bú, koat-sim ngē chhiam m̄ jīn su.         

   插恁國會佔偌久，賣台協約伊作主，黑道出面鬥相舞，決心硬簽毋認輸。
50. Siā-hōe chèng-gī bô kong-pêⁿ, le̍k-sú bûn-hòa sai chhùi-phóe, bô-lêng chèng-hú chhòng siáⁿ-hòe, bīn-chú hong-khì put-chài hôe.

   社會正義無公平，歷史文化sai喙䫌，無能政府創啥貨，民主風氣不再回。

## 51~56
51. Kho-ki chìn-pō͘ piàn-hòa kiông, bāng-lō͘ hun-hiáng sī le̍k-liōng. Hiong-bîn thoân-kiat ū su-sióng, kok-ka bīn-chú it-tēng chhiong.
   
   科技進步變化強，網路分享是力量。鄉民團結有思想，國家民主一定昌。
52. Siā-hōe siaⁿ-im bô kâng tiāu, pau-iông thé-liōng bē khó͘-náu, su-piān in-kó khò thâu-náu, chêng-sū gí-giân mài chhut-kháu.
   
   社會聲音無仝調，包容體諒袂苦惱，思辯因果靠頭腦，情緒語言莫出口。
53. To̍k-chhâi thóng-tì pòaⁿ sè-kí, le̍k-sú sé-náu chiok chheng-khì, kái-piàn m̄-sī khò it sî, ha̍k-ūn kiù kok ài kian-chhî.

   獨裁統治半世紀，歷史洗腦足清氣，改變毋是靠一時，學運救國愛堅持。
54. Siáu-tham pún-sèng chhim koh kāu, i-seng i pēⁿ khòaⁿ chèng-thâu, mé thé ióng sin la̍t-thâu kāu, le̍k-sú bûn-hòa io̍h ji̍p âu.
   
   痟貪本性深koh厚，醫生醫病看症頭，猛體勇身力頭厚，歷史文化藥入喉。
55. Ho̍k-bō͘ hia̍p-gī nā ho͘ sêng, tiong-goân thóng-it kok piàn séng, chū-iû bīn-chú lóng chóng hoán, jio̍k-sè bîn-chiòng ê put-hēng.
   
   服貿協議nā予成，中原統一國變省，自由民主攏總反，弱勢民眾ê不幸。
56. M̄-koán chiòng-lâng án-chóaⁿ kan, bē tâi hia̍p-gī lâi Gî-lân, lia̍h-chún khòng-gī bē chiah loān, chhap i pok-bîn bóng khàu-chhan.
   
   毋管眾人按怎姦，賣台協議來宜蘭，掠準抗議袂chia亂，插伊暴民bóng khàu-chhan。
{: .fs-5 }
{: .fw-500 }


```1-2. Kéng-chhat cho͘ kong-hōe. 4. Chiok 318 ha̍k-ūn chá-ji̍t sêng-kong. 6. Kok só Tâi-pak-siâⁿ. 7. Góa bô tông-ì lí ê khòaⁿ-hoat, m̄-koh, góa goān-ì iōng góa ê sìⁿ-miā î-hō͘ lí kóng-ōe, piáu-ta̍t, phoe-phòaⁿ ê khoân-lī. Chú: lō͘-cha̍h. ```

```1-2.警察組工會。4.祝318學運早日成功。6. 國鎖台北城。7. 我無同意你兮看法，毋過，我願意用我兮生命維護你講話，表達，批評兮權利。 註：路截[loo7-tsah8] ：拒馬。8-10. 悼先烈鄭南榕逝世25週年，其當年主張台灣獨立，如今，台灣在國民黨的操弄下連民主自由都還受限。2.這次318學運，希望為台獨意識注入一活水，再次點燃台灣對於本土的認同。11. 馬下令臨時會全力推動服貿通過57. 馬改在宜蘭談貨貿```

